---
tags: politiek blog
title: DE NIEUWE ZIJDEROUTE EN DE NIEUWE OUDE WERELDORDE
toc: true
state: publish
---

![](https://c.files.bbci.co.uk/150C8/production/_131461268_gettyimages-1729825016-1.jpg)

Alleen maar lachende gezichten waren te bekennen aan de zijde van President Xi Jinping op het derde Belt & Road Forum dat deze week plaatsvond op 17 en 18 oktober te Beijing. Het is dan ook een speciale editie: de Chinese Nieuwe Zijderoute viert zijn tinnen jubileum. Het was in 2013 dat President Xi in respectievelijk Kazakhstan en Indonesië het One Belt, One Road (OBOR) Initiatief onthulde (later kreeg de benaming Belt & Road Initiatief (BRI) de voorkeur). Aan de hand van narratieve allusies naar de Han Dynastie, Zheng He en kamelenkaravanen schoof President Xi een evenzeer modern als hoogmoedig infrastructuurproject naar voren waarin hogesnelheidstreininfrastructuur, snelwegen, havens, luchthavens en economische zones zouden worden ontwikkeld om Eurazië economisch te integreren. Later vergrootte het bereik van BRI naar de hele wereld, van Kenya en Ecuador, tot in de Solomoneilanden: Belt & Road werd synoniem voor globalisering met Chinese karakteristieken. 

Economische groei in China was consistent hoog gebleven sinds de financiële crisis. Voor landen in het Globale Zuiden, op hun beurt dan weer zwaar getroffen door de economische weerslag van diezelfde financiële crisis, waren Chinese investeringen in infrastructuur welgekomen. Zo werd de infrastructuurkloof in Azië alleen al op USD 1.7 biljoen geschat. Ook Chinese bedrijven zelf, geplaagd door overcapaciteit na de agressieve stimuluscampagne, konden expansie naar buitenlandse markten goed gebruiken. Er zat echter ook een prijskaartje aan dit hele plan: initieel geraamd op USD 1 biljoen binnen de eerste tien jaar, waarvan de helft zou gaan naar omvangrijke bouwprojecten. Snel werd duidelijk dat hier geen sprake was van liefdadigheid, maar dat de financiering voornamelijk ging bestaan uit voorwaardelijke leningen, gefaciliteerd door Chinese staatsbanken aan overheden over heel de wereld die op deze manier probeerden hun groei aan te zwengelen. Ten gevolge van dit optimisme, verdriedubbelde het aantal Chinese megaprojecten onder Belt & Road overheen de eerste vijf jaren.

Ook in Europa kreeg het Belt & Road Initiatief (BRI) voet aan wal. Zo kocht de Chinese scheepvaartholding COSCO in 2016 een meerderheidsaandeel in de Griekse haven van Piraeus. In België verwierf datzelfde COSCO een controlerend aandeel in de enige containerterminal in Zeebrugge. Onder impuls van een China-gezinde onderminister ging de Italiaanse regering in 2019 zelfs zo ver als het ondertekenen van een memorandum van overeenstemming met China, wat neerkomt op een officieuze toetreding tot het BRI. Geen enkel ander land binnen de G7 ging zo ver.

De laatste jaren is de globale teneur over het BRI echter omgeslagen. De megaprojecten leverden niet de navenante groei op die beloofd werd, waardoor landen in toenemende mate schuldenlast ondervonden. Meer dan een derde van de infrastructuurprojecten onder BRI ondervond dan weer significante problemen, gaande van corruptieschandalen, milieuschade, tot zelfs publieke protesten van tegenkanting. 

Ook op geopolitiek niveau stegen de spanningen met China’s grootste handelspartner – de Verenigde Staten – die onder President Trump in Belt & Road niets minder dan een doelbewuste “schuldenval” zag. 

Belt & Road was aan een make-over toe. En zo geschiedde. Sinds het vorige Belt & Road Forum in 2019 verlegden de Chinese machthebbers de focus van veel grote infrastructuurprojecten naar minder, kleinere en goedkopere projecten rond strategische sectoren. Ook werden de negatieve uitwassen in corruptie en milieuschade aangepakt. De algemene trend was een koerswisseling van kwantiteit naar kwaliteit. 

China’s weerbarstigheid om Russische militaire agressie in Oekraïne niet te veroordelen kristalliseerde de argwaan onder Westerse landen tegenover Chinese economische charmeoffensieven,. Dit plaveide de weg naar een vijandigere Westerse stellingname die werd veruiterlijkt in export- en investeringscontroles naar China. De Chinese aanpak van de pandemie – die tevens haar oorsprong vond op een Chinese wildmarkt – en diens repercussies op de wereldeconomie, liet vragen rijzen over de welwillendheid van Chinese machthebbers op het mondiale toneel. Tekenend hiervoor was dat Chinese investeringen naar het buitenland met 72 % daalden in het crisisjaar 2020, in vergelijking met het gemiddelde van de voorgaande vijf jaren. In tijden van nood leert men zijn vrienden kennen, want in de BRI-landen daalde dit maar met 62 %. Verder lijkt Italië op zijn stappen terug te keren en gaf Premier Meloni al aan het BRI-memorandum, lopende tot 2024, niet te verlengen. Ook de binnenlandse economische situatie lijkt er niet beter op te worden. Ondanks een positief kwartaalrapport, krijgt de Chinese overheid nog steeds moeilijk greep op de vastgoedcrisis ontkiemd sinds de problemen bij Evergrande.

Op het Belt & Road Forum leek er echter nog steeds geen vuiltje aan de lucht. Dit is deels te verklaren vanwege het feit dat de BRI-criticasters hun kat stuurden. Terwijl er voorgaand BRI Forum in 2019 nog 36 staats- en regeringsleiders aanwezig waren, waren dat er nu nog maar 22. Vanuit Europa tekenden enkel de Hongaarse Premier Viktor Orbán en Servische President Aleksandar Vučić – beiden geboekstaafd als uiterst pro-China – present. Wanneer Belt & Road tot recent nog verkocht werd als een puur economisch programma, is het nu eerder gericht op het uitbouwen van een politiek coalitienetwerk binnen het Globale Zuiden tégen de Westerse dominantie – zoals China dit eveneens doet binnen het BRICS-format. Het belang van de BRICS en afwezigheid van Westers-geleide instellingen werd in de verf gezet door Braziliaanse ex-presidente en huidige voorzitter van de BRICS-bank, New Development bank, Dilma Rousseff een warm ontvangst te geven op het Forum. De IMF en de Wereldbank waren notabele afwezigen.

Maar laat er geen twijfel over bestaan, de meest prominente eregast was niemand minder dan de Russische President Vladimir Poetin. Hoewel in februari 2022, aan de vooravond van de Russische invasie in Oekraïne de Sino-Russische relatie onderling nog werd bestempeld als een partnerschap “zonder limieten”, werd er deze week gewag gemaakt van een “diepe vriendschap” tussen de twee leiders. Als bezegeling van deze vriendschap, liet President Poetin het niet na de loftrompet te steken over de successen van het Belt & Road Initiatief. 

Nu Rusland onder sancties geïsoleerd staat van het Westen, heeft Rusland Chinees kapitaal, import en export meer dan ooit nodig. Sinds de oorlog is de handel tussen Rusland en China dan ook significant gestegen. Zo kan de Russische economie boven water blijven door een groot deel van zijn import uit het Westen – auto’s, elektronica – te  vervangen door import uit China. Qua export kan het weer olie, gas en mineralen voordien bestemd voor Westerse havens aan gunstige prijzen kwijt aan de Volksrepubliek. Verder maakt Rusland in toenemende mate gebruik van de Chinese munteenheid yuan (RMB) om handel te faciliteren en zodoende het sanctieregime te ondermijnen. Maar hier blijft het niet bij: op internationale fora tracht President Poetin actief het gebruik van de Chinese munteenheid door derde landen te promoten – met wisselend succes.

Toen President Xi tien jaar geleden het Belt & Road Initiatief aankondigde, schoof hij BRI naar voren als een verbindend economisch project tussen Oost en West. Anno 2023 staat er echter een staalhard geopolitiek fundament aan de basis: zolang China zich niet uitspreekt over Russische militaire excessen, staat Rusland het China toe de lijnen uit te zetten in deze nieuw orde die vorm krijgt binnen Belt & Road. De machtsverhouding tussen Moskou en Beijing mag dan veranderd zijn, met een ontluikende tweespalt binnen de wereldorde tussen Oost en West begint de toekomst griezelig hard te gelijken op die van een niet zo ver verleden. 
