---
title: Blair & Brown
tags: [politiek,UK,VK,Blair]
state: publish
---

![image](https://user-images.githubusercontent.com/84398782/184627264-189ccc5f-50e2-47a0-93dc-fdc4b4b4b0f1.png)

Terugkijken op de New Labour-jaren voelt voor mij aan als een blik op mijn jeugd. Toen Ketnet amper bestond stemden mijn zus en ik in de late jaren 90 vaker dan niet af op de BBC waarop kleurrijke kleuter- en kinderprogramma’s vanuit Londen onze netvliezen bestraalden. Terwijl mijn moeder een yuppiecarriere bij het urneoliberale McKinsey nastreefde en mijn vader nog een alternatieve leerkracht op het Lyceum was, vervulden de Teletubbies en Come Outside de huiskamer nog met tomeloos optimisme. Het nieuws werd door mijn ouders op drie kanalen gevolgd: VRT, BBC en CNN. Naast Stevaert en Verhofstadt, werden Blair, Brown, Clinton en Bush meer dan tv-personages, ze waren alomtegenwoordig, bijna meubelstukken –  tijdsgebonden kapstokken. Nog steeds deel ik mijn jeugdjaren eerder in naar wie er op dat moment president was. Het was een tijd waarin televisie de waarheid dicteerde aan de bevolking. Maar dit voelde niet opgedrongen aan, eerder als een vanzelfsprekende autoriteit die onze machthebbers presenteerden als vaderlijke orakels. Dit was voor mij de wereld van Blair & Brown en ondanks de talloze intriges tussen Mandelson en Campbell schemerde doorheen deze reeks een zweem van nostalgie: “things can only get better”. 

<iframe width="560" height="315" src="https://www.youtube-nocookie.com/embed/gi5j7jjhm4M" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

Hoewel ik de kritiek op de Derde Weg nog steeds onderschrijf, heb ik tot op de dag van vandaag moeite met te verwoorden wat mijn probleem ermee precies is. (Misschien is dit hoe het voelt om op te groeien met een religieuze vanzelfsprekendheid?)  Mijn getormenteerde relatie met New Labour kwam weer bovendrijven bij het kijken van Blair & Brown, maar gaf me ook een inzage met de dualiteit ervan, meebepaald door de relfectie van de tandem Tony Blair en Gordon Brown.

Nadat het Thatcheriaans experiment zich volledig had voltrokken in 1990, schoot er van de Britse linkse zuil weinig over. Binnen de ruïnes van een linkse partij vonden twee Schotten elkaar. Blair & Brown - de ene een vlotte extravert, de andere een bedeesde boekenworm – maakten beide faam binnen de restanten van Labour.  Het was Blair – de extravert – die met zijn branie het zeil naar zich toe trok. Wat volgde was een energieke, levendige reeks campagnes en een radicaal-centristische herbronning die uitmondde in een overdonderende verkiezingsoverwinning in 1997. 

>*“The Millennium Dome in Greenwich – modern, trendy, and media friendly – has become a symbol of New Labour. But the Dome has become criticised too for lacking substance and delivering less than its creators have promised.”*

Maar waar stond Blair dan voor? Afgaande van deze documentaire zou het verkeerd zijn hem af te doen als een hol vat. Blair had wel degelijk een overtuiging en gedetailleerd programma. Mede door zijn persoonlijkheidscultus en vermeend jezuscomplex kon hij hier ook mee wegkomen. Blair was allesbehalve een passieve, reactieve politicus, maar een agendasetter met een duidelijk wereldbeeld en een duidelijke visie over nationale welvaart. Blairs plan om nationale welvaart te creëren ging niet over ongelijkheid bestrijden (“tax and spend”), maar over hervormingen door te voeren binnen bestaande structuren waardoor een grotere basis de privileges zou genieten die tot dan enkel het voorrecht waren van de rijken – met vrijheid van school- en zorgverlenerskeuze als centrale uitgangspunten. 

In tegenstelling tot het hardleerse privatiseringsmodel van de jaren ’80, hernam de overheid onder New Labour een leidende rol. Deze keer was deze rol echter afgelijnd als die van een dienstverlener. Wie en hoe deze diensten verleend werden, stond volledig in functie van wie er gebruik van maakte. Het hoeft niet te verbazen dat het Verenigd Koninkrijk gewonnen was voor deze agenda. Als geïndustrialiseerde consumptie-economie, was de grootste politieke achterban te vinden, niet aan linker- of rechterzijde, maar aan de vraagzijde van de economie – de brede middenklasse. Samen met de verpauperde arbeidersgezinnen in Noord-Engeland die Labour trouw gebleven waren doorheen diens donkerste dagen, vormde dit een stevige basis die verkiezingsoverwinningen aan elkaar regen.

Het was echter vooral op het wereldtoneel waarop Blair zich wou tonen. In een onthullende passage verklapte Alastair Campbell dat Blair met lede ogen de Hong Kong Handover aanzag, waarop hij zwoer geen territorium van het Rijk meer prijs te geven. Deze uitgangspositie werd succesvol aangenomen in de Goede Vrijdagakkoorden. Wanneer Blair de troon besteeg was het VK de vierde economie ter wereld (naar BBP), nog voor landen als China en India. Blair was realistisch genoeg om te beseffen dat het land ver boven zijn gewichtsklasse vocht en trachtte door een actieve rol in regionale en wereldaangelegenheden op te nemen deze geprivilegieerde positie te behouden. Enerzijds moest het VK volgens hem een incrementele rol spelen binnen de Europese Unie, anderzijds moest een sterke Atlantische samenwerking worden onderhouden. Zo werd ook de aanloop naar de Britse participatie in de Amerikaans geleide Irak-interventie niet geframed als een sterk ideologisch gedreven liberale kruistocht, maar eerder als een existentiële zoektocht naar relevantie voor een globaal rijk in verval. Initieel de voorkeur uitdragend voor een VN-interventie, maar te angstig voor het schaden van de Special Relationship, verviel Blair in minzaam de VS achterna te hollen in een illegale regime change in het Midden-Oosten.

Deze twee kernelementen van New Labour – marktgeleide hervormingen voor overheidsdiensten en Trans-Atlantische samenwerking zum Tode  – mochten dan wel electoraal succesvol zijn, ze brachten de partij en het land in moeilijk vaarwater wanneer de Blair de macht overliet aan Brown. Deels door privéproblemen, persoonlijk gebrek aan ambitie maar evenzeer door een kwakkelende economie sinds de financiële crisis van 2008, kon Brown het niet opbrengen de machine draaiende te houden. De G20-Top in Londen (2009) mocht dan een lichtpuntje geweest zijn, het premierschap van Gordon Brown zal de geschiedenis ingaan als een betekenisloos interregnum. Hoewel er historische resultaten werden geboekt – en er geargumenteerd kan worden dat Gordon Brown de wereld had gered door internationale samenwerking –  werd niet dieper ingegaan op het feit dat de echte dealbreaker van 2009 uitt het Oosten kwam: President Hu Jintao. Noch de VS, noch het VK en al zeker niet de afwezige EU – de drie hoekstenen van het Derde Weg internationalisme – baanden de weg voor een resolutie uit de chaos, het was China die met een massale stimulus de wereldeconomie draaiende hield.

Met de onafwendbare verkiezingsnederlaag van 2010 verliet de New Labourtandem Blair & Brown het nationale toneel op dezelfde manier waarop het Groot-Brittannië in 1997 aantrof: in handen van een incompetente Tory-kliek wier economisch non-beleid viel samen te vatten als besparingen op het overheidsbeslag en politieke afbraak van EU-beleid. Dit resulteerde in austeriteit, het traagste economisch herstel in de Britse geschiedenis, Brexit en het uiteindelijke premierschap van Boris Johnson.

Hoewel we dit grotendeels mogen toeschrijven aan het destructieve en ronduit nihilistische beleid van de Tories, kunnen we ook wijzen op het schuldig verzuim van Blair & Brown. Er werd een Financial Services Authority opgericht in 2001, maar er werd nagelaten de financiële sector afdoende te reguleren om de uitwassen van de latere financiële crisis te voorkomen. Electoraal genoot New Labour van een (voor Labour) ongezien brede, diverse achterban, die hen leidde van overwinning naar overwinning. Maar in een nietsontziende obsessie voor vernieuwing en verachting voor de oude structuren, sloeg men er niet in deze achterban te verenigen onder één duurzame politieke kracht voor de toekomst. De samenleving bestond thans een decennium niet meer, dus kon men enkel trachten het individu aan te spreken met een moderne sociale welvaartstaat die de focus legde op het bieden van opportuniteit boven gelijkheid. 

Vandaag treden de toenmalige hoofdrolspelers binnen New Labour vaak naar voor om erop te wijzen dat de geschiedenis uitwees dat Labour enkel kon winnen door het centrum op te zoeken. Vandaag zijn de electorale zowel als geopolitieke kaarten echter in dergelijke mate doorschud dat men moeilijk de ontoereikend gebleken recepten van het verleden kan toepassen op het heden. 

En dan is er uiteraard Irak. Hoewel een Atlantische inbedding een kwarteeuw geleden nog gelijkstond met een wereldvisie, lijkt dit enge perspectief vandaag hopeloos parochiaal.

In de eerste aflevering gaf Tony Blair nog aan dat hij uit de geschiedenis van Labour concludeerde dat ze vastgeroest was in een ouderwets collectivisme terwijl de wereld veranderd was. Misschien is de tijd aangebroken om dezelfde conclusie te trekken uit de geschiedenis van New Labour.


[link naar docuserie op youtube](https://youtu.be/ANirM3s2JpQ)
